<r>I.</r>
<p><a>[1.]</a> In dem namen des vaters und des sones und des heilgen geistes etc so wil dis bu:och anevohen. das helf mir die koniglich mütter Maria und die heilige drifaltikeit und welle mir verlihen sinne und vernunft und witz, das ich dis bu:och volbringe, und welle mich vor allen bösen sachen behu:oten. und gip mir, herre, die frist mins lebens, das ich es mit der worheit volbringen möge. das helf mir der heilge geist und die wurdige mu:otter maget Maria und alle lieben gotes heilgen; die wellent mir umb got erwerben craft und macht, wanne ich es nicht gemacht han umb gu:ot darumb ze nemen, wanne ich es von grosser bette wegen von fursten und herren <k>gemacht han</k>, den ich dise hernoch geschriben legende han gelossen von worten und puncten zu:o liebe <k>von</k> minem diener genant Heinrich von Nürenberg schriben alles, das unser herre der keiser Sigmondus mit sime libe und mit sinen vernünftigen werken und worten und durch die suben korfursten und ander großmechtig herren vollebrocht hett, was hernoch beschriben stot.</p>
<p><a>[2.]</a> Ich Eberhart Windecke ein burger zu:o Menz bin in dem hof zu:o Behem zu:o Ungern und under der crone zu:o Proge gesin 40 jore von dem, das ich ein knab was von 15 joren; do wart ich von einem grossen mechtigen koufman hin in das lant gon Behem gefürt. und bin ich ouch under den kunigen herzogen und herren gesin bis uf die stu:onde, das der allerdurchlúchtigeste fürste Sigmundus Römscher kunig und keiser, <k>von</k> den man sprach lux mundi, das ist ein liecht der werlt, abe ist gangen von todes wegen, dem got gnedig si. und bin ich ouch Eberhart Windecke in disen geschichten, was harnoch geschriben stot, gewesen von geheiß mins gnedigen herren Sigmundus des Romschen keisers und habe ouch manig wünderlich ding gesehen, das ich wölte, das alle menglich solten einen solchen weg und strossen faren in fromden landen, als ich geton han: so möchte man mir deste baß glouben, was ich von disen worten und werken geschriben han. wenne wol herinne zu glouben ist, das ettelich stuck sin ungloubelichen, so wisse got von himelrich, das ich nit in diser legende nieman zu liebe noch zu leide nit han geschriben, denne also es ergangen ist. ouch sol ein ieglich man, der jung ist, nit verliben in sinem lande: er sol die herren su:ochen mit sinem dienste (also ich Eberhart Windeck geton han), so würt im doch sin ere und lob gepriset von aller gemenlich, und mag er im selber und allen den sinen fürbas gehelfen zu eren und fromen, also ich ouch allen den minen geton habe. und solte ich lenger bi mime gnedigen herren her Sigmunt Romschen keiser sin gewesen, ich solte minen frunden fürbasser geholfen haben, es were in geistlichen oder weltlichen sachen; also ir wol hernoch vindent in einer legende, wie min gnediger herre mich versorget mit siner bulle uf dem zolle zu Menz.</p>
<p><a>[3.]</a> Hiemit gnade der almechtige got allen den, die do vor uns verscheiden sint, und gebe in rue und rast und den lebendigen vernunft und witze rúwe zü haben umb ir sunde und bichte und büsse darumb zu enpfohen und von allen sunden enbunden und <k>lidig</k> hie in zit zü verdienen und disem leben zü niessende das ewige leben. amen.</p>

<r>II.|Also keiser Karle konig zü Behem vor sime tode ordenierte, wie sine süne und marggrofe Wenzlä von Mernhern sich noch sime tode halten solten, und bestalte ieglichem sin lant.</r>
<p><a>[4.]</a> Du solt wissen, das in dem jore, do man zalt noch gotes geburt tusent drihundert und 86 jor, do keiser Karle konig zü Behem was und lebte und do er schicken und ordenieren wolt, wie sin süne und sin vettern sins brüdern seligen sone und marggrave Wenzlav von Mernhern sich noch sime tode halten solten, also gap der keiser Karle sime sone konig Wenzlav das konigrich zu Behem und herwarp ime das konigrich der Romschen kronen an den süben korfursten in Dutschen landen noch sime tode zu besitzen mit des riches steten und renten die er den korfursten darumbe gap versatzte und verschreip: davon darnoch das Ro:emisch rich in grosse armu:ot und not kam; und doch sin erben alle vergingen on erben, das do mannes geslechte werent, wann er übel an dem rich det, das er also versatzte durch siner süne liplicher eren willen, also man wol hernoch geschriben vindet. item er gap donoch herzog Hansen sime söne das lant zü der Svoenitz Gurlitz und Lussitziger lant; der selbe was ein erber gotlicher fromer worhaftiger herre, und als man sagete, das er um die recht worheit von sinen brüdern und vettern verhasset wurde und darumbe also jung sterben müst von vergiftes wegen. item so gap er dem marggrofen Josten und Procop gebrüdern zu Mernhern das lant und herzog Wenzlav sime eigen brüder das lant zü Probant. also woren die abgescheiden.</p> 
